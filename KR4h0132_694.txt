# -*- mode: mandoku-view; -*-
#+TITLE: 文章辨體彙選,卷三百八十一
#+DATE: 2015-08-25 00:39:45.936080
#+PROPERTY: ID KR4h0132
#+PROPERTY: BASEEDITION WYG    
#+PROPERTY: JUAN 卷六百九十四
<pb:KR4h0132_WYG_694-1a>¶
欽定四庫全書¶
　文章辨體彚選巻六百九十四¶
　　　　　　　　　　　　明　賀復徴　編¶
碣銘一(以下正體/)¶
　呉訥曰碣謂石之特立者近世五品以下則用諸墓¶
　以别於碑也文與碑同墓表則有官無官皆可其辭¶
　則叙學行徳履焉　徐師曽曰按潘尼作黄門碣則¶
　碣之作自晉始也唐碣制方趺圓首五品以下官用¶
<pb:KR4h0132_WYG_694-1b>¶
　之故其題有曰碣有曰碣銘有曰碣頌并序至於專¶
　言碣而却有銘或兼言銘而却無銘則亦猶誌銘之¶
　不可為典要也文有正體有變體¶
　　後漢徴君徐君碣銘(唐張九齡/)¶
後漢髙士徐君諱穉字孺子南昌人也先生受天元休¶
含道傑岀生知而上貫之以一體資清純動適𤣥妙知¶
道之將廢乃窮則獨善躬耕取資非力不食隣落所處¶
率化無訟在漢之季遭時溷濁不抗迹以庇物故退接¶
<pb:KR4h0132_WYG_694-2a>¶
山林不茍利以辱身故進無禄位五辟宰府四舉孝亷¶
又舉有道就拜太原太守皆辭疾不起延熹二年尚書¶
令陳蕃僕射南郡胡廣相與上䟽極言先生宜爲輔弼¶
協和人神漢桓帝猶能安車𤣥纁備禮徴聘而竟不屈¶
志知時之不可久也然而諸公嘉招雖不之屑及聞薨¶
卒卒徒歩弔祭禮有所尚隻鷄不薄意有所將生芻為¶
貴士之慮義實衰世之有補仁而見徳俾後生之可㝷¶
其廢中權行中慮皆此之類也昔者夷齊介潔而逺去¶
<pb:KR4h0132_WYG_694-2b>¶
沮溺野逸而離羣顏闔鑿坏以遁逃接輿狂歌而詭激¶
此誠作者或類沽名夫有所不爲志則偏也無適不可¶
用之極也先生則貶絶在心而經修於世純儉以存戒¶
博愛以體仁應物以㑹通全己以歸正漢庭所以宗其¶
徳天下所以服其行豈與彼數子直逕庭而已哉靈帝¶
初欲蒲輪聘㑹先生以疾終時年七十二有子曰季登¶
篤行孝悌亦髙尚不仕皇唐開元十五年予忝牧兹郡¶
風流是仰在懸榻之後想見其人有表墓之儀豈孤此¶
<pb:KR4h0132_WYG_694-3a>¶
地則先生之徳其可没乎銘曰¶
靈芝無根醴泉無源角立傑出先生斯存英英先生徳¶
不可名麟出無應鴻飛入㝠道髙事逺跡陳名邵勒石¶
舊邦以觀其妙¶
　　元魯山墓碣銘(李華/)¶
維唐天寳十二載九月二十七日魯山令河南元公終¶
於陸渾草堂春秋五十九服名節者無不痛心嗚呼堂¶
内有篇簡巾褐枕履琴杖簞瓢而巳堂下有接賔之位¶
<pb:KR4h0132_WYG_694-3b>¶
孤甥受學之室過是而徃無以送終名髙之士陸渾尉¶
梁園喬潭賻以清白之俸遂其喪𦵏以明月十二日窆¶
於所居南岡禮也公諱徳秀字紫芝延州使君之子後¶
魏七葉易為元其裔也世有明哲承而述之幼挺全徳¶
長為律度神體和氣貌融視色知教不言而信書易之¶
易簡黄老之清净惟公備焉延州即世之後昆弟凋落¶
慈親羸老無小無大仰飴於公及應府貢如京師不忍¶
離親躬負安輿徃復千里以才行第一進士登科丁艱¶
<pb:KR4h0132_WYG_694-4a>¶
聲動無心既過苴葈刺血畵佛像寫經以不貲之身申¶
罔極之報食無鹽酪居無爪翦者三年先人未祔於兆¶
身廹當室緘未亡之哀叅調求仕銓試超等補南和尉¶
黜陟使以至行上聞授左龍武軍録事因墜足樂正之¶
憂愀然滿容以甥姪婚仕為念受署魯山令以痼疾不¶
能趨拜故後長吏僉以客禮待之常獲盗未刑屬濵山¶
之鄉稱猛獸為害盗請於庭曰感明府慈仁願殺獸贖¶
罪公哀而許焉僚佐堅請公無變慮乃從破械縱之盗¶
<pb:KR4h0132_WYG_694-4b>¶
果屍獸復命吏人老㓜咨嗟震動發於廷宇播於四鄰¶
則政化之行可知也公自㓜居貧累服齊斬不及親在¶
而娶既孤之後單獨終身人或以絶後諭焉對曰兄有¶
息男不曠先人之祀矣厯官俸禄悉以經營𦵏祭衣食¶
孤遺代下之日柴車而返南逰陸渾考一畆之宅發八¶
笥之直唯匹帛焉居無扃鑰牆藩之禁逹生齊物從其¶
所好時屬歉嵗渉旬無煙彈琴讀書不改其樂好事者¶
携酒食以饋之陶陶然脫遺身世涵泳道徳㧞清塵而¶
<pb:KR4h0132_WYG_694-5a>¶
棲顥氣中古以降公無比焉知我或希晦而不耀故也¶
是宜為國老更論道佐世而羔鴈不至沒於空山可勝¶
慟耶所著文章根𤣥極則道演寄情性則𤣥于思善人¶
則禮水多能而深則廣呉公子觀樂曠逹而妙則現題¶
窮於性命則塞士賦可謂與古同轍自為名家者也又¶
其惡萬金之藏鄙十卿之禄貴富之辨吾得其真至哉¶
元公越軼古今冲䆳㝠㝠純朗朴渾範於生靈凡與門¶
人吟慕遺風謚曰文行先生從古也夫誄徳銘功厥義¶
<pb:KR4h0132_WYG_694-5b>¶
有三上以簡神明中以鋪光烈下以聳示後人斯文之¶
作由此志也其銘曰¶
天地元醇降為仁人隠耀韜精凝和葆神道心𤣥㣲消¶
息詘伸載襲先猷竭盡報親貞玉白華不緇不磷縱翰¶
祥風蛻跡泥塵今則巳矣及吾無身仰徳如在瞻賢靡¶
因懐哉永思泣涕銘云¶
　　清河郡公房公墓碣銘(韓愈/)¶
公諱啓字某河南人其大王父融王父琯仍父子為宰¶
<pb:KR4h0132_WYG_694-6a>¶
相融相天后事逺不大傳琯相𤣥宗肅宗處艱難中與¶
道進退薨贈太尉流聲於兹父乘仕至秘書少監贈太¶
子詹事公胚胎前光生長食息不離典訓之内目擩耳¶
染不學以能始為鳳翔府叅軍尚少人吏迎觀望見咸¶
曰真房太尉家子孫也不敢弄以事轉同州澄城丞益¶
自飾理同官憚伏衞晏使嶺南黜陟求佐得公擢摘良¶
奸南土大喜還進昭應主簿裴胄領湖南表公為佐拜¶
監察御史部無遺事胄遷江西又以節鎮江陵公一隨¶
<pb:KR4h0132_WYG_694-6b>¶
遷佐胄累功進至刑部員外郎賜五品服副胄使事為¶
上介上聞其名徴拜虞部員外在省籍籍遷萬年令果¶
辨憿絶貞元末王叔文用事材公之為舉以為容州經¶
畧使拜御史中丞服佩視三品管有嶺外十三州之地¶
林蠻洞蜒守條死要不相漁刼稅節賦時公私有餘削¶
衣貶食不立資遺以班親舊朋友為義在容九年遷領¶
桂州封清河郡公食邑三千户中人使授命書應待失¶
禮客主違言徴貳太僕未至貶䖍州長史而坐使者以¶
<pb:KR4h0132_WYG_694-7a>¶
疾卒官年五十九其子越能輯父事無失謹謹致孝既¶
𦵏碣墓請銘銘曰¶
房氏二相厥家以聞條葉被澤况公其孫公初為吏亦¶
以門庇佐使於南乃始已致既辦萬年命屏容服功緒¶
卓殊氓獠循業維不順隨失署亡資非公之怨銘以著¶
之¶
　　侍御史周君碣(柳宗元/)¶
有唐貞臣汝南周氏諱某字某以諫死葬於某貞元十¶
<pb:KR4h0132_WYG_694-7b>¶
二年桞宗元立碣於其墓左在天寳年有以謟諛至相¶
位賢臣放退公為御史抗言以白其事得死於墀下史¶
臣書之公公死而佞者始畏公議於虖古之不得其死¶
者衆矣若公之死志匡王國氣震姦佞動獲其所斯盖¶
得其死者歟公之徳之才洽於傳聞卒以不試而獨申¶
其節猶能奮百代之上以為世軌第令生於定哀之間¶
則孔子不曰未見剛者出於秦楚之後則漢祖不曰安¶
得猛士而存不及興王之用没不遭聖人之歎誠立志¶
<pb:KR4h0132_WYG_694-8a>¶
者之所悼也故為之銘銘曰¶
忠爲美道是履諌而死佞者止史之志石以紀為臣軌¶
兮¶
　　章明揚墓碣(宋黄庭堅/)¶
章君庭字明揚分寧縣之石覲人石覲與余所居䨇井¶
阻一溪余在䨇井明揚略無一日不來來則&KR1127;嘑劇飲¶
夜醉驅馬渉溪而歸未嘗見其有憂色也余家有急難¶
明揚未嘗不竭蹶而趨事且一綜理而事皆辦鄉有鬭¶
<pb:KR4h0132_WYG_694-8b>¶
者明揚必揚臂於其間排難觧紛使皆意滿謝不直而¶
去余嘗與鄉長者評其人似長安大俠髙陽酒徒顧天¶
下安平詼詭譎怪之士虚老田野亦無足怪也元符之¶
元夏六月明揚之子如壎以書走戎州來告明揚死矣¶
且曰將死謂如壎以余之死累黄魯直余為之出涕而¶
為文碣其墓其文曰¶
鄙夫舌反平地蹇嵼明揚坦坦鄙夫嗟咨戚老羞卑明¶
揚熈熈鄙夫乾沒刮利次骨明揚安拙鄙夫在堂較短¶
<pb:KR4h0132_WYG_694-9a>¶
量長明揚一觴醉不憒亂簡不廢弛稽古不售教子雪¶
耻四十盖棺人謂之短吾謂之長彼耄耋老人謂之壽¶
吾謂之殤夫人某氏羞其蘋藻如壎如篪尚克有造石¶
覲之峨松竹連阡卜宫其洄億千萬年¶
　　河内李氏先徳碣銘(元姚燧/)¶
至大庚戍鄃王府長史兼經厯典食司與所部人匠都¶
府官李惟㳟持其卿士席雲漢狀其祖潤文玉使懐之¶
利用庫日民調商征之入吏禄公須之出不遺於受不¶
<pb:KR4h0132_WYG_694-9b>¶
僣於發如他人侵蠧以溢其家負而責償罪没産者皆¶
無之與交人以誠御下以寛禮賢樂善者求表其阡燧¶
曰管庫之官則古委吏亦下士也所可筆者豈專由孫¶
貴耶葢鄃王之考初尚主世祖再尚主裕宗自稱晉王¶
克用裔孫為置守冢數十户於鴈門禁民樵牧由分地¶
在髙唐即是進爵為王世居静安黒水之陽為廟以祠¶
孔子元貞始年表賀聖節獨書漢字庶其尊禮斯文者¶
惟㳟今臣其子觀其所事者賢若不可辭矧有大此者¶
<pb:KR4h0132_WYG_694-10a>¶
懐之為州憲宗大封同姓初國世祖於秦以户寡益封¶
之至元之末以封其孫順宗既之國未至疾返成廟賜¶
名懐寧以王今聖時方撫軍於北皇太后儲皇徃居者¶
二年則懐為三聖龍潜之地傳曰小國之君當大國之¶
卿爲下士是邦者當冝何哉則君善職管庫者有不必¶
言矣卒以大徳乙已三月十有八日年六十七垂絕猶¶
念惟㳟不置曰吾平昔鍾愛是孫今逺宦數千里不及¶
聞吾顧言可憾也哉妣王後二年亦卒二子從鼎從信¶
<pb:KR4h0132_WYG_694-10b>¶
孫則惟㳟其長初由王府郎中羅忠國使懐聞其好學¶
慤有立志遂與偕比即壻其家進之於王王甚禮之言¶
無不從事必見咨妻卒賜楮緡二千五百為娶元氏子¶
季惟寅銘曰¶
荀卿子言臂非長升髙而招所見彰斯若可用為君方¶
惟懐為州河之陽實為三聖淵龍鄉其間下士雖守藏¶
或小大國君卿當其貴可參攀鱗翔况復有孫翼賢王¶
逺塞而近孔子堂仕優學以能自彊何畏潜徳無輝光¶
<pb:KR4h0132_WYG_694-11a>¶
　　劉府君碣(明宋濓/)¶
烏傷劉君大音字韶父凝貌寡知撫世一以誠人至於¶
不忍欺當四筵合座囂聲撼屋居處其間黙如也或出¶
一言輙中肯綮而萬理皆觧且才識夐絶人多嗜腴田¶
設機穽期必獲焉君曽不舉目睨之世咸以病君君曰¶
吾將利吾嗣耳子柰何欲䧟之耶未幾多田夫苦賦斂¶
繁荷械走氷雪中咤曰劉君其智人也哉嵗祲盗夜半¶
入君舍攫金以去君揣知其人帥子姓縱跡於野遥見¶
<pb:KR4h0132_WYG_694-11b>¶
一家燈熠熠紅君曰此是已隔虎落偵之盗方轟飲爽¶
昧縳送於官盗為衰止即欲盗齚舌相戒曰劉家翁在¶
何地容吾屬乎族人瀕死子方乳以業劵泣授君曰非¶
君仁厚不足以保此有子與無子同願為盡心焉君藏¶
劵篋笥候子長召而觴之枚數以還祖揆弗逮事父訓¶
復蚤世君每思之必潸然飲泣奉毋李夫人唯懼有咈¶
其志君之弟晉繼於别宗夫人愛之甚泉若布君縱其¶
欲弗敢靳其焚劵周急拯難嫁娶又不一而足鳴呼非¶
<pb:KR4h0132_WYG_694-12a>¶
古之所謂吉士者耶君之傳裔有家諜中奉大夫公亮¶
五世祖也家嘗顯矣君雖不登仕版其行無歉者娶余¶
生誠剛魯道四男子及女二賈叔文宋慎其壻也卒以¶
洪武辛亥十二月三日葬以癸丑十二月某日壽七十¶
三墓在潚溪黄垣之原從先兆也剛既從予學經有文¶
聲而君女又歸於冢孫義當銘銘曰¶
玉孕於山其木華滋淵産靈珠水則有輝鄉有吉士俗¶
醇而熈一旦死矣吁其悲¶
<pb:KR4h0132_WYG_694-12b>¶
　　布衣李時飬墓碣銘(王世貞/)¶
李子者釡其諱時飬其字野泉其别號也李子故𨽻籍¶
錦衣生而敏頴有異姿於象戲慱塞諸技無所不工習¶
而奕為最超絶當是時天下之名奕南則鮑氏北則顔倫¶
而識者羞為顔左袒李子始猶出其下已而漸與之¶
敵至争先顔虞其不勝也為罷奕李子既以奕名燕中¶
貴人争延致之而諸常侍尤數李子坐而奕且飲食也¶
錦衣之校長入白事立庭下顧見而愧之出則呼李子¶
<pb:KR4h0132_WYG_694-13a>¶
奕使立庭下李子亦愧之遂翩然下金陵巳走吾呉及¶
錢塘諸郡縣所抵無不賔重李子者其寓太倉尤久李¶
子有婦留燕中以病死二子一胥事曹郎一入神樂觀¶
為道士於是吾兄弟為之授室後舉二子一女矣今年¶
九月薄遊嘉興主於李茂才所忽感瘡於腦趨歸僅七¶
日而卒吾兄弟約李子所厚善者某某葬之北郭毛氏¶
之墓傍李子壯而善噉用可兼三人年雖六十一不異¶
少壯也為人質直無他腸事不避難聞義勇為而性尤¶
<pb:KR4h0132_WYG_694-13b>¶
慎黙得人之過不以掛口其所主雖累嵗月於其家事¶
如不渉也人亦不以嫌避李子以故於其卒咸怪其疾¶
之異而惜其不可再銘曰¶
前李子奕而敵者鮑與顔後李子奕而敵者程岑與方¶
國手六人耳獨顔與李子僅六十鮑佹及之今其存者¶
方而已所謂程岑者三十餘夭死矣將無心神之過役¶
而天真之劖毁耶抑若用兵之發殺機造物者之所不¶
喜耶野泉生於燕都死於呉而葬於呉葬者誰爾之友¶
<pb:KR4h0132_WYG_694-14a>¶
有雛者二疇為守我銘爾藏不爾朽¶
　¶
　¶
　¶
　¶
　¶
　¶
　¶
<pb:KR4h0132_WYG_694-14b>¶
　¶
　¶
　¶
　¶
　¶
　¶
　¶
　文章辨體彚選巻六百九十四¶
