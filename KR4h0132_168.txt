# -*- mode: mandoku-view; -*-
#+TITLE: 文章辨體彙選,卷三百八十一
#+DATE: 2015-08-25 00:39:26.623338
#+PROPERTY: ID KR4h0132
#+PROPERTY: BASEEDITION WYG    
#+PROPERTY: JUAN 卷一百六十八
<pb:KR4h0132_WYG_168-1a>¶
欽定四庫全書¶
　文章辨體彚選巻一百六十八¶
　　　　　　　　　　　　明　賀復徴　編¶
奏狀十¶
　　代郎中王國用論韓國公寃事狀(明解縉/)¶
臣聞君親無將春秋誅意臣子事嫌于不軌固天下之¶
所共誅幽明之所共憤者也然於事嫌不軌之中辨析¶
幾㣲之際此禍機之所不測骨肉之所難言者惟明主¶
<pb:KR4h0132_WYG_168-1b>¶
能察焉竊見太師李善長與陛下同一心出萬死以得¶
天下為勲臣第一生封公死封王男尚公主親戚皆被¶
寵榮人臣之分極矣志願亦已定矣天下之富貴無以¶
復加矣若謂其自圖不軌尚未可知而今謂其欲佐胡¶
惟庸者揆之事理大謬不然矣人情之愛其子必甚於¶
愛其兄弟之子安享萬全之富貴者豈肯僥倖萬一之¶
富貴哉雖至病狂亦不為矣善長於胡惟庸則姪之親¶
耳於陛下則子之親也豈肯舍其子而從其姪哉使善¶
<pb:KR4h0132_WYG_168-2a>¶
長佐胡惟庸成事亦不過勛世第一而已矣太師國公¶
封王而已矣尚主納妃而已矣豈復有加於今日之富¶
貴者乎且善長豈不知天命之不可倖求取天下於百¶
戰而艱危也哉當元之季欲為此者何限莫不身為虀¶
粉世絶官汚僅保首領者幾人哉此善長之所熟見也¶
且人之年邁摧頺精神意慮鼓舞倦矣偷安苟容則善¶
長有之曽謂有血氣之强暴感動其中也哉又其子事¶
陛下托骨肉至親無纎介之嫌何得忽有深讐急變大¶
<pb:KR4h0132_WYG_168-2b>¶
不得已之謀哉凡為此者必有深讐急變大不得已而¶
後父子之間或至相挾以求脱禍圖全耳未有平居晏¶
然都無形迹而忽起此謀者也此理之所必無也若謂¶
天象告變大臣當災則殺人以應天象夫豈上天之欲¶
哉今不幸已失刑矣而臣猶懇惻為明之願陛下作戒¶
於將來也天下孰不曰功如李善長又何如哉臣恐四¶
方之解體也且臣至踈賤非不知言出而禍必隨之然¶
恥立於聖明之朝而無諌争之士始者側聽私室引耳¶
<pb:KR4h0132_WYG_168-3a>¶
朝端意謂羣臣豈無忠智左右侍近必有為陛下言者¶
公卿大臣必有為陛下言者臺諫御史必有為陛下言¶
者而事涉寃枉羣臣杜口竟無一人為陛下言之臣所¶
以忘其疎賤冀陛下萬一感悟臣甘就鼎鑊無所復恨¶
矣¶
　¶
　¶
　¶
<pb:KR4h0132_WYG_168-3b>¶
　¶
　¶
　¶
　¶
　¶
　¶
　¶
　文章辨體彚選巻一百六十八¶
